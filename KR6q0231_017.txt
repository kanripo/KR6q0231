# -*- mode: mandoku-view; -*-
#+DATE: 2016-06-08 5:58
#+TITLE: 即非禪師全錄
#+PROPERTY: CBETA_ID J38nB425
#+PROPERTY: ID KR6q0231
#+PROPERTY: SOURCE Jiaxing Canon Vol. 38, No. B425
#+PROPERTY: VOL 38
#+PROPERTY: BASEEDITION J
#+PROPERTY: WITNESS CBETA
#+PROPERTY: LASTPB <pb:KR6q0231_J_017-0699a> 
#+PROPERTY: JUAN 17

 即非禪師全錄卷之十七¶
門人明洞性安性節明覺明幢仝編¶

* 詩偈二¶

** 辛卯夏上雪峰示聖木諸子¶

#+BEGIN_VERSE
「　久負山靈約而今始得酬孤笻雲外至萬象座中收¶花好能經夏林寒不待秋相隨獅子子忙殺兩三毬」
#+END_VERSE
¶

** 寄贈陳乾菴參藩六十壽¶

#+BEGIN_VERSE
「　君親恩已答花甲不知重紗帽挂林麓荔衣課子童¶庭芳竇老桂徑節陶公松貧鶴無嵩祝移來雪數峰」
#+END_VERSE
¶

** 詠殘梅次石門法兄韻¶

#+BEGIN_VERSE
「　鐵幹瓊枝綴綠芽風光占斷不須賒餘香已結先春¶果數點猶開隔歲花徹骨精神嬴雪月通身富貴臥¶雲霞弟兄桃李朋松竹萬壑千峰總一家」
#+END_VERSE
¶

** 先妣方老孺人坐化於壬辰年二月八日子時計至研淚書感¶

#+BEGIN_VERSE
「　八十餘年一夢中夢中恩愛醒來空從今孝道伸何¶處淚染山花照雪紅」
#+END_VERSE
¶

#+BEGIN_VERSE
「　蔬食孀居三十載晚年念佛若恒沙臨行坐斷涅槃¶海孫子爭看坐一花」
#+END_VERSE
¶

** 放生¶

#+BEGIN_VERSE
「　悲懽對眾命生死只須臾物我本同體悟迷分兩塗¶善機人固有受樂汝寧無故國翻身是勿疑歸處殊」
#+END_VERSE
¶

** 贈宏機居士¶

#+BEGIN_VERSE
「　方外衲交多無如白也豪雲雷生齒頰落筆走風濤」
#+END_VERSE
¶

** 雪蜂廿四詠¶

*** 序
古德云居山先見道見道自忘山余自黃檗林中¶
打失雙睛隱此古雪峰頭方及兩載不但忘山亦¶
忘其道矣壬辰春憂居丈室枯坐無聊擬尋天巧¶
以慰孤哀大似貧兒反思舊債仍眨開隻眼還舊¶
日青山因人遊戲三昧次第胡抹一上夫珠玉其
<pb:KR6q0231_J_017-0699b>¶
林琉璃其苑雪峰之富貴堪誇象王而窟獅子而¶
人毬堂之家風再振豎起雲梯一任竿頭闊步踢¶
翻象骨免教索價驚群望州亭眼空世界何妨萬¶
松關眉拂雲霄無字碑遍體文章爭如摩香石沒¶
點氣息文殊向古鏡藏身難逃智眼羅漢聞卓錫¶
出定賣弄圓通應潮泉吐吞四大海累他彌勒肚¶
脹穿金鰲橋倒跨五須彌笑彼虛空腰壓斷陟雪¶
嶠以屺瞻枯木樓前忘醮月喜藍田而雨足放生¶
池畔看龍眠憩一洞猶在半山黑白未分時恰好¶
和盤翻卻歷化城而還寶所銀山壁立處不勞彈¶
指頓開半旬以杖屨轉法輪一時借翰墨為佛事¶
結殊勝緣於五濁界內即文字禪於無說門頭庶¶
幾言外知音暨與雪峰相見雖然莫將鐘響誤作¶
龍吟。¶

*** 雪峰山¶

#+BEGIN_VERSE
「　雪崛閩南稱第一名聞　天子動王侯銀山鐵壁重¶包裏竟歲雲中突出頭」
#+END_VERSE
¶

*** 寶所亭¶

#+BEGIN_VERSE
「　瓊樓寶殿敞虛空截斷千差一路通棒下掀翻無盡¶藏當頭點出玉玲瓏」
#+END_VERSE
¶

*** 三毬堂¶

#+BEGIN_VERSE
「　拋下摩醯三隻眼謝郎捉敗置千秋等閒拈出舊公¶案萬指堂中輥未休」
#+END_VERSE

<pb:KR6q0231_J_017-0699c>¶

*** 蘸月池¶

#+BEGIN_VERSE
「　一池秋水鑑光開湛碧無心月自來夜半雲囊光影¶盡紅輪雪曉又投胎」
#+END_VERSE
¶

*** 放生池¶

#+BEGIN_VERSE
「　鑿冰廣作魚龍家物我空時放亦賒佛號一聲通水¶國含靈𨁝跳上蓮花」
#+END_VERSE
¶

*** 枯木菴¶

#+BEGIN_VERSE
「　為法樹王捨蘊空存師千載定其中曾憑三昧無心¶力不屬陰陽造化功」
#+END_VERSE
¶

*** 金鰲橋¶

#+BEGIN_VERSE
「　金鱗透網吐虹霓雪裏橫眠不記時好是脊梁生鐵¶鑄截流補巘度驢兒」
#+END_VERSE
¶

*** 龍眠坊¶

#+BEGIN_VERSE
「　掀翻大地作滄溟六出花中睡未醒曾向瞿曇披一¶縷遮天金翅覓無形」
#+END_VERSE
¶

*** 雪嶠路¶

#+BEGIN_VERSE
「　千盤古道砌瑤瓊簇簇谿山競送迎為勸未歸中路¶客倚門慈母暗雙睛」
#+END_VERSE
¶

*** 萬松關¶

#+BEGIN_VERSE
「　挺雪關春忘歲月傾江倒海總閒閒濤聲亂捲雲中¶去瘦影從來不出山」
#+END_VERSE
¶

*** 象骨峰¶

#+BEGIN_VERSE
「　自從象骨字危巔一樹瑤花一普賢信腳踢翻陳骨¶董管教鼻孔再遼天」
#+END_VERSE
¶

*** 卓錫泉¶

#+BEGIN_VERSE
「　石罅迸開錐卓痕尋流若個得窮源象峰一脈從茲¶出每送蛟龍過海門」
#+END_VERSE
¶

*** 無字碑
<pb:KR6q0231_J_017-0700a>¶

#+BEGIN_VERSE
「　通身是字讀難成覷瞎大悲千眼睛五百頭陀扶不¶起至今高臥白雲平」
#+END_VERSE
¶

*** 望州亭¶

#+BEGIN_VERSE
「　一抹微藍是福城亭亭獨立望何人吾今欲起唐千¶歲古雪峰頭話主賓」
#+END_VERSE
¶

*** 藍田莊¶

#+BEGIN_VERSE
「　藍老施田萬畝餘耕雲刈月樹莊居檀波法水長流¶接玉滿青田雪滿墟」
#+END_VERSE
¶

*** 化城亭¶

#+BEGIN_VERSE
「　陽燄霜花立化城無貪虛幻暢生平大家努力須前¶進瞥地風光亙日明」
#+END_VERSE
¶

*** 羅漢崖¶

#+BEGIN_VERSE
「　赤體冰枯沒寸絲錦霞天製贈伽黎春秋不涉忘三¶際日月從教挂兩眉」
#+END_VERSE
¶

*** 半山亭¶

#+BEGIN_VERSE
「　破雪乘驢天外去撥雲挑日嶽邊來兩途欲到大休¶歇鞭策均須奮一回」
#+END_VERSE
¶

*** 一洞天¶

#+BEGIN_VERSE
「　呂僊雖往道長存雪綴珠簾掩洞門世上幾更新日¶月壺中不改舊乾坤」
#+END_VERSE
¶

*** 摩香石¶

#+BEGIN_VERSE
「　石緣手觸鼻聞香香氣非從石手彰內外中空空亦¶寂雪香流露塞洪荒」
#+END_VERSE
¶

*** 古鏡臺¶

#+BEGIN_VERSE
「　覿面菱花照雪開當陽打破示非臺分明一點難瞞¶處自有輝天鑒地來」
#+END_VERSE
¶

*** 文殊臺
<pb:KR6q0231_J_017-0700b>¶

#+BEGIN_VERSE
「　玻璃臺上沒文殊碧綠堆中蹉過渠聖見凡情都掃¶卻全身出現只須臾」
#+END_VERSE
¶

*** 應潮泉¶

#+BEGIN_VERSE
「　誰云潮汐協高原一竅能將海吐吞泉眼活如道眼¶活何妨消長應晨昏」
#+END_VERSE
¶

*** 梯雲嶺¶

#+BEGIN_VERSE
「　為接人天離水泥亂雲堆裏駕瑤梯一超直到無階¶級萬壑千峰自放低」
#+END_VERSE
¶

** 行素居士見訪¶

#+BEGIN_VERSE
「　君從何處帶秋來天半層樓隔水開眼底溪山收拾¶盡此行不負見予回」
#+END_VERSE
¶

** 壬辰除夕次韻¶

#+BEGIN_VERSE
「　有約多時竟不來山堂八字待春開地罏種火燒殘¶竹鐵笛無腔吹落梅德愧古人懷洞濟詩題新卷寄¶宗雷榮枯閱盡逾而立虛費檀膏不計垓」
#+END_VERSE
¶

** 癸巳元旦用前韻¶

#+BEGIN_VERSE
「　夢裏韶華去復來山河大地掌中開朝天幸免偎雲¶衲供佛新移鬥雪梅野老懽歌林若市虛空裂破炮¶如雷慚予無德資恩有一塵春風遍九垓」
#+END_VERSE
¶

** 韓府侯段將軍至山各以詩見贈依韻答之¶

#+BEGIN_VERSE
「　天開銀世界端坐愧先賢無分英靈漢甘為解脫僊¶逢人方此日小隱已三年何幸光韜略共論物不遷」
#+END_VERSE
¶

** 新夏東林魯充詩伯¶

#+BEGIN_VERSE
「　山景偏宜夏松陰漸可親晚花愁結子芳艸識留春¶地僻坐無暑雲閒笑有身問君動止意想必與時新」
#+END_VERSE
¶

** 仲秋吳漢光拱光兄弟相訪¶

#+BEGIN_VERSE
「　古雪峰頭晤二蘇莫教忘卻舊西湖重來相見又三¶載沒底船兒踏轉無」
#+END_VERSE
¶

** 贈獨耀禪士次來韻
<pb:KR6q0231_J_017-0700c>¶

#+BEGIN_VERSE
「　通身俠膽步騰騰笑破浮雲作上僧海外誰人憐獨¶醒峰頭有路待三登蒲齋供佛平分鳥蘿月當窗不¶假燈一片禪心秋共淡何妨雪屋冷於冰」
#+END_VERSE
¶

** 題浪公畫竹¶

#+BEGIN_VERSE
「　此君能謝俗因之移半幅勁節掃紅雲豈容鸞鳳宿¶聲影自淵然煙光為之綠有時邀七賢閉戶猶山谷」
#+END_VERSE
¶

** 送白也師弟之武林次留別韻¶

#+BEGIN_VERSE
「　問子之何處西湖好繫船無山春聽鳥有寺夜分禪¶竹杖橫挑月荷衣半染煙若逢王老宿莫說威音前」
#+END_VERSE
¶

** 詠燈花¶

#+BEGIN_VERSE
「　幻蒂不從露長芳葩豈逐時新欲向誰家問種依然¶火裏藏春」
#+END_VERSE
¶

** 冬至示程秀才¶

#+BEGIN_VERSE
「　打翻甲子滿盤差貍牯流年何處加無那一陽昨夜¶復暗傳春信到梅花」
#+END_VERSE
¶

** 題介石圖壽劉魯菴閣部七十¶

#+BEGIN_VERSE
「　誰描一副擎天骨無限蒼生豁兩眉欲識古稀真面¶目須明文彩未彰時」
#+END_VERSE
¶

** 甲午孟秋送古石禪士請法還榑桑次本師韻¶

#+BEGIN_VERSE
「　鐵船打就卻從今荷載獅王返少林兩岸孤峰描道¶骨一帆秋水照禪心潮高豈隔中原夢鴈遠能傳外¶國音莫笑浮杯吾不會大千攝聚一鋒鍼」
#+END_VERSE
¶

** 遲藍識之檀越不至¶

#+BEGIN_VERSE
「　昨遊樹下得樵音為道招攜雪裏尋蘿逕不聞杖屐¶響幾回山半立雲深」
#+END_VERSE
¶

** 喜黃檗老人至榑桑開堂有懷¶

#+BEGIN_VERSE
「　黃檗千枝秀少林五葉香無繇緘白紙看日上榑桑」
#+END_VERSE
¶

** 接榑桑國書¶

#+BEGIN_VERSE
「　葉火煨黃獨無心讀紫章誰知千丈雪難掩一枝香」
#+END_VERSE
¶

** 詠雪獅子
<pb:KR6q0231_J_017-0701a>¶

#+BEGIN_VERSE
「　遍體風光不假胎巖頭返擲雪中埋只緣貪戲榑桑¶日不覺爪牙特地開」
#+END_VERSE
¶

** 留別本寺諸弟姪東渡¶

#+BEGIN_VERSE
「　野鶴高飛天外梅花破雪留人識得同風句子大千¶不隔微塵」
#+END_VERSE
¶

** 乙未孟春留別同門諸法兄¶

#+BEGIN_VERSE
「　須彌半點塵大海一毛竅竅裏走飛帆日月塵外照¶不動萬里濤而涉榑桑嶠觀光非本懷天風吹別調¶何似老汾陽閉戶輕三詔杖履出重雲未免虛空笑」
#+END_VERSE
¶

** 留別宰官諸檀護¶

#+BEGIN_VERSE
「　分付大唐佛法荷擔賴有裴龐應現此身彼國一輪¶月印千江」
#+END_VERSE
¶

** 留別同社諸士紳暨叔弟¶

#+BEGIN_VERSE
「　保社何如白社賢雲中闢沼貯蒼天自慚野鶴棲無¶定又趁春風到日邊」
#+END_VERSE
¶

** 同思騰兄榕城第一峰晚眺¶

#+BEGIN_VERSE
「　偶來高著眼蹋碎晚霞紅市火萬家月樓臺一笛風¶忘機于象外大隱亦山中及第人何處天衢路可通」
#+END_VERSE
¶

** 登太姥山同廓堂法叔¶

#+BEGIN_VERSE
「　舉頭青漢外跂足白雲中帝姥知何在僊桃醉日紅」
#+END_VERSE
¶

** 遊西嶽一線天懷孺子居士¶

#+BEGIN_VERSE
「　海角山牙斷復連別通線路接青天瞿耶竺國遲歸¶去令我長懷李謫僊」
#+END_VERSE
¶

** 靈峰紀異¶

#+BEGIN_VERSE
「　野衲無心到此三芳有意重開艸木皆存佛性汝曹¶不用疑猜」
#+END_VERSE
¶

** 中秋靈峰坐雨¶

#+BEGIN_VERSE
「　雙眸爍破古乾坤遮卻秋中月一輪驚得雨花天外
<pb:KR6q0231_J_017-0701b>¶落靈源流出萬溪春」
#+END_VERSE
¶

** 送若乙上人參訪¶

#+BEGIN_VERSE
「　江峰同作客何以贈雲遊為囑半輪月送君千里舟¶赤身輕似鶴浩氣壯于秋蹋斷吳山路須見睦州」
#+END_VERSE
¶

** 東渡阻船留別木上座南遊¶

#+BEGIN_VERSE
「　擬擲藤條當折蘆恐人驚怪必妖吾吾今暫去閒之¶繞大道東行藉爾扶」
#+END_VERSE
¶

** 八月廿三至瑞安憫旱¶

#+BEGIN_VERSE
「　眾生業火熾海水亦難澆天不降仁澤大千也合燒」
#+END_VERSE
¶

** 次日至頭陀喜雨¶

#+BEGIN_VERSE
「　吾非龍樹王出則動雷雨昨焉憫焦枯曾對青天語」
#+END_VERSE
¶

** 法通嘉樹¶

#+BEGIN_VERSE
「　笑指庭前樹嘉師手澤存叢林為榜樣萬古蔭兒孫」
#+END_VERSE
¶

** 慈湖宿鷺¶

#+BEGIN_VERSE
「　仁澤流今古飛潛托所安無勞長止宿湖外海天寬」
#+END_VERSE
¶

** 宿江心寺¶

#+BEGIN_VERSE
「　江山閒作主流水舊知音去郭無多路依然雨世心」
#+END_VERSE
¶

** 贈延福主人¶

#+BEGIN_VERSE
「　不學二乘禪豈求人天福接得半個人多生願已足」
#+END_VERSE
¶

** 贈漈上耆宿¶

#+BEGIN_VERSE
「　為勘源頭活水流芒鞋踏破一天秋攜來閩嶺千年¶雪贈與空山老比丘」
#+END_VERSE
¶

** 登鴈蕩能仁寺即景¶

#+BEGIN_VERSE
「　特向鴈山借路過到來先訊諾瞿那當時曾唱金仙¶曲此日重煩石女歌楖栗直攜摟法窟莫邪橫按泣¶天魔宋僧萬外田如數試問而今賸幾多」
#+END_VERSE
¶

** 剪刀峰¶

#+BEGIN_VERSE
「　盤古鑄成兩股刀阿誰敢動一絲毫自從裂破乾坤¶後占斷鴈峰絕網羅」
#+END_VERSE

<pb:KR6q0231_J_017-0701c>¶

** 鴈頂懷白漚法姪¶

#+BEGIN_VERSE
「　曉出山城步步艱天風扶我上層巒月明渡水人何¶處目斷滄江鴈影寒」
#+END_VERSE
¶

** 觀瀑¶

#+BEGIN_VERSE
「　搆著源頭水一滴傾下瀑流幾百尺陰晴變態幻百¶千千眼到來看不及山僧燕坐淵之傍不覺眉毛都¶打溼舒眸光射碧湫中驚起螭龍波上立吹殘雨雪¶吐珠璣晨昏護送風雷急」
#+END_VERSE
¶

** 靈巖¶

#+BEGIN_VERSE
「　巖靈幽且僻一鴈引經行不見高僧影空留古寺名¶展旗看欲盡卓筆畫難成收拾詩囊裏吟遊到赤城」
#+END_VERSE
¶

** 老僧巖三首¶

#+BEGIN_VERSE
「　愛此忘機僧心身一片石見石不見僧因之生離即¶見時一物無僧可巖亦可是相本非真無勞更說假¶久立此山中何不歸去也自從下天台誰是知音者」
#+END_VERSE
¶

** 天台訪毅菴法兄¶

#+BEGIN_VERSE
「　丹山碧水久忘情為訪同流上國清偶續花間末後¶句臨風散作九秋聲慚無一物充香積賸有片心似¶月明熟路重來渾打失荷君指到石梁平」
#+END_VERSE
¶

** 度石梁¶

台山石梁去國清三十餘里居最高察其奇原一¶
巨石橫抽一牙貫插兩山如玉虹橫空俯臨千仞¶
長三丈許闊不盈尺龍脊龜背上下瀑濤一望可¶
畏過者從曇花亭而下橋盡路斷置一黃金殿高¶
一搩手中安接引大士旁現五百應真四來觀光¶
望咫尺猶隔十萬八千間有能度者直如登彼岸¶
耳乙未立冬前一日子同心源道篤二三子遠來¶
觀覽履險如平或問是神通妙用法爾如然吾亦¶
不知何以至此識之方廣請質高明。¶

#+BEGIN_VERSE
「　石梁橫折空王殿壓得廣長拖白練瀑花影裏萃曇
<pb:KR6q0231_J_017-0702a>¶花五百應真同出現我曾俱會前劫中夢裏神遊知¶幾遍三生復作石梁行身與石梁成一片外有石梁¶內有身敢保驢年未夢見躡我芒雲方廣僧攃手去¶來如赴箭究其所得掬其源出生入死無欣厭傳語¶觀山翫水人腳跟未穩休飛燕一點不來均死灰萬¶古寒玉恐受玷末後一著透那邊惟許當人急自薦¶蹋斷石梁不露蹤豐干是甚臘月扇」
#+END_VERSE
¶

** 華頂二首¶

#+BEGIN_VERSE
「　山高四萬八千丈彳亍梯空恣俯仰恰似蝸牛蠃外¶旋一聲嘯落千山響」
#+END_VERSE
¶

#+BEGIN_VERSE
「　冬行春令花如錦足下白雲頭上嶺行到山窮水盡¶時翻身踏碎華峰頂」
#+END_VERSE
¶

** 通玄¶

#+BEGIN_VERSE
「　撥轉玄關通要路相逢不用重回互一從密祖賦歸¶與滿目青山誰暇顧」
#+END_VERSE
¶

** 讀寒山大士詩¶

#+BEGIN_VERSE
「　兀坐寒山室朗讀寒山吟字字若明鏡照人千古心」
#+END_VERSE
¶

** 酒家眠¶

#+BEGIN_VERSE
「　已了千鍾債曾知隔宿緣依然聲色裏夢斷五更天」
#+END_VERSE
¶

** 丙申白麓立春¶

#+BEGIN_VERSE
「　凍解山猶冷居深物自淳依人窗下鹿紀臘澗邊椿¶夢返松千壑天留雨一旬瓊花開鐵樹別是一家春」
#+END_VERSE
¶

** 元宵賞雪¶

#+BEGIN_VERSE
「　萬樹銀花鬥雪妍十分春色點枯禪閒烹空髓嚼新¶綠寶所隨身慶有年」
#+END_VERSE
¶

** 題老菴¶

#+BEGIN_VERSE
「　豹守重關竹掩扉一峰養雪灌春薇花能作主春長¶在那識人間歲屢非」
#+END_VERSE
¶

** 寄贈大梅法幢和尚¶

#+BEGIN_VERSE
「　謝恩出火宅割愛入禪扉紗帽裁方笠荷裳換紫衣
<pb:KR6q0231_J_017-0702b>¶漢臣心已畢梁主道相依一得嶺南旨全提濟北機¶久栽梅子熟近種竹孫肥度世乘時出人天望指歸」
#+END_VERSE
¶

** 謁天童浮叔翁¶

#+BEGIN_VERSE
「　太白峰頭振濟宗臞然道臘老于松一枝獨秀青霄¶外覆蔭江南幾萬峰」
#+END_VERSE
¶

** 拜天童密老和尚塔¶

#+BEGIN_VERSE
「　憶昔曾為驅烏子親炙太翁古檗岑太翁還浙不數¶載崛起天童于萬尋直指三根惟白棒雲行大地澍¶甘霖百千龍象恒圍繞道臘俱高天子欽法雨乍收¶垂四世耳根猶剩疾雷音驢兒馬子遍天下儔識恩¶深怨亦深遠來三匝巍窣堵儼然一國充黃金法身¶常住不可即似漚在海春在林炷香缾水難盡意罄¶拈禿筆寫狂吟」
#+END_VERSE
¶

** 泛西湖同茞菴吳居士¶

#+BEGIN_VERSE
「　湖光倒壓天在水恍移舟楫上青霄疏鐘出寺分雙¶塔古柳牽雲續斷橋好友隨來孤島月無絃撥落隔¶江潮了元樂事非今昔忍見蘇堤放馬驕」
#+END_VERSE
¶

** 靈隱坐月似堂頭具和尚¶

#+BEGIN_VERSE
「　獨露吾無隱山空月一林優曇香可掬夜氣不知深」
#+END_VERSE
¶

** 飛來峰¶

#+BEGIN_VERSE
「　峰從西域至宛爾鳳來儀石竇通身眼松陰兩道眉¶湖山供施囿日月伴棲遲有問不飛去待君休歇時」
#+END_VERSE
¶

** 天竺禮大士¶

#+BEGIN_VERSE
「　稽首正法明如來我已多生學善財若詰南詢行腳¶事上床脫卻一雙鞋」
#+END_VERSE
¶

** 徑山¶

#+BEGIN_VERSE
「　祖席越中冠山川自不凡五峰栽碧漢雙徑掛青杉¶窟底蛟龍混毛頭海嶽函主人出未返喝石望巖巖」
#+END_VERSE
¶

** 謁金粟祖庭堂孤雲法叔¶

#+BEGIN_VERSE
「　峰巒九九列兒孫白日競朝古寺尊天竺花開金粟
<pb:KR6q0231_J_017-0702c>¶果長垂奕葉覆乾坤」
#+END_VERSE
¶

** 虎丘夜眺¶

#+BEGIN_VERSE
「　廿年清夢結林丘晚泊難禁繼日遊月蘸平湖空是¶水山鳴落葉夜為秋臺如展掌千人坐石解知音半¶偈酬遠祖一燈長在望耳孫何幸覿徽猷」
#+END_VERSE
¶

** 重登虎丘值雨同翁允密叔兢蠢餘惟用諸公¶

#+BEGIN_VERSE
「　以雨翻成勝何妨遊事賒懷吳休說劍遇趙且斟茶¶樹密棲閒鳥泉新解渴花放舟天色晚隨處樂吾家」
#+END_VERSE
¶

** 正修書院同東來禪師坐雨懷牛明府¶

#+BEGIN_VERSE
「　層樓時對雨未暇陟天衢說偈貽高衲論文纂大儒¶經書心裏血世界眼中珠安得攀龍手重來捋虎須」
#+END_VERSE
¶

** 端午後同陸居士泛太湖¶

#+BEGIN_VERSE
「　重移短棹出煙汀看盡東西兩洞庭浪拍長空鐺沸¶白峰浮數點髻蠃青無嫌范蠡懷高隱且起屈原歌¶獨醒萬頃玻璃休一吸留遲道者浣巾缾」
#+END_VERSE
¶

** 題靈巖退翁和尚方丈¶

#+BEGIN_VERSE
「　頻伽巢木末奎璧聚重樓湖外峰千點茲山出一頭」
#+END_VERSE
¶

** 謁玄墓剖石和尚¶

#+BEGIN_VERSE
「　抱道猶懷玉惟師善琢磨磨成三要印印破六波羅¶五百龍生鳳同時缾出鵝遠來謁王老卻遇跋難陀」
#+END_VERSE
¶

** 金山二首¶

#+BEGIN_VERSE
「　訪勝臨吳地停舟謁宋賢知心餘片石得趣貴深淵¶水繞坡公帶峰安印老禪清風挹下載魚鳥總機緣」
#+END_VERSE
¶

#+BEGIN_VERSE
「　夕霽殊朝爽盤高勝倚樓涼多為遠影動即是閒謀¶古樹寒天末歸帆出浪頭傳言淪隱者莫下釣鰲鉤」
#+END_VERSE
¶

** 觀演桃園傳奇¶

#+BEGIN_VERSE
「　義結當年盍代功而今那復繼遺風神頭鬼臉忘為¶劇千古英雄一夕中」
#+END_VERSE
¶

** 晚泊¶

#+BEGIN_VERSE
「　返照入寒原歸雲掩石門人依魚鳥國舟繫荻蘆村
<pb:KR6q0231_J_017-0703a>¶潮滿拖山腳江空浸月魂夢回香在水此意向誰論」
#+END_VERSE
¶

** 金陵逢三山吳居士次扇頭韻¶

#+BEGIN_VERSE
「　垂手毘耶城度生為急務山花落又開不知春向暮¶雖未繞猊床觸目皆風度移我山水情示我無聲賦¶千里念同風意氣濃于霧曉日開松扉出跨通霄路¶閒尋明月村野憩桃花渡茅山讀道書靈谷看琪樹¶蹋遍吳山用知音方始遇辱問寄腳跟大千吾幻寓¶凡聖同安居泯然忘好惡不作廣狹觀寧依有無住¶雜而體不渾離而又相附再詰無深譚刺著人憊處¶活埋多少人利名號古墓醉夢日憨憨胡繇而醒寤¶喚起主人翁巧手莫能塑時時解放光智者必驚顧¶君昔屹中流狂瀾豈不怒慣作把梢人了然無畏怖¶惜哉華亭橈今時妄分付致彼沒底舟例為閒家具¶佛祖不誑人丈夫甘自誤爭似廣額兒立地千佛數¶滴水知全潮鼎味和膽吐蒲牢徹九霄以其中空故¶吾欲傾吾腸恐君雙耳污宴坐借默鋒畫斷閒露布」
#+END_VERSE
¶

** 同吳居士遊棲霞聞虞山老和尚自江北回賦此為別¶

#+BEGIN_VERSE
「　喧寂皆所歷幸予累尚輕煙霞非有僻山水自多情¶減取一罈粟寬茲數日程斯來專省覲當恕謝逢迎」
#+END_VERSE
¶

** 返姑蘇省覲虞山老和尚¶

#+BEGIN_VERSE
「　萬里南來謁祖翁半腔熱血醉薰風滿懷家話難宣¶說盡付維摩一默中」
#+END_VERSE
¶

** 侍老和尚觀拂水¶

#+BEGIN_VERSE
「　虞峰剩柄龜毛拂倒掛懸崖待個人一滴源分鷲嶺¶脈東流派接少林津斜揮法雨迷青嶂逆綰秋風捲¶白蘋八臂到來難把捉曉昏收放囑龍神」
#+END_VERSE
¶

** 過嚴髻珠居士別業¶

#+BEGIN_VERSE
「　高士棲遲處居然一艸玄四山隨野闊十笏與湖連
<pb:KR6q0231_J_017-0703b>¶林下時行道間餘獨種蓮撥開千手眼印破水中天」
#+END_VERSE
¶

** 讀老和尚徑山全錄¶

#+BEGIN_VERSE
「　吾翁機用如金翅無數獰龍遭活吞揭露人天正法¶眼大唐國裏獨為尊」
#+END_VERSE
¶

** 閱百癡天水孤雲靈岳千峰劍門靈機天則古笠諸和尚集錄¶

#+BEGIN_VERSE
「　舌頭藏霹靂筆底捲秋波不入象王窟爭知獅子窩」
#+END_VERSE
¶

** 罷登眺¶

#+BEGIN_VERSE
「　目足兩無極世界袈裟地但得山水心步步皆深致」
#+END_VERSE
¶

** 丙申冬回閩偶成¶

#+BEGIN_VERSE
「　腳下突出隻眼到處遍尋知識艸鞋踏破歸來依舊¶水連天碧」
#+END_VERSE
¶

** 題鎖泉小隱用趙芝石居士韻¶

#+BEGIN_VERSE
「　瓊樓忘卻半傾欹兩入茲山疆主持跛鱉從教填古¶路寒泉未許落今時風翻曉樹林鋪錦屋繞霜崖玉¶插籬久不倚藤天外立雲中橫出萬年枝」
#+END_VERSE

<pb:KR6q0231_J_017-0703c>¶

